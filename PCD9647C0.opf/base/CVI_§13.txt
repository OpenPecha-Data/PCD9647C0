又舍利弗 此室有八未曾有自然之法以現正化何謂八

此室晝夜照以智慧睹佛金光不以日月所照為樂是為一未曾有

此室入者在中而止 一切無復婬怒癡垢是為二未曾有

此室恒有釋梵四天王異剎菩薩來會不休是為三未曾有

此室常聞講說道化六度無極不退之輪法語不廢是為四未曾有

此室天人恒歌正樂絃出無量法化之聲是為五未曾有

此室其中有四大藏眾寶積滿周窮濟乏求得無盡是為六未曾有

此室釋迦文阿閦佛 寶首 樂忻 寶月寶淨無量固受師子響慧作斯彼諸如來等 是正士念時說時 彼佛即為來來說佛行無不悅懌是為七未曾有

此室清淨常見諸天名好宮室及一切佛嚴淨之土是為八未曾有自然之法

如是賢者 此常見正誰已見此 當復捨學弟子法乎

