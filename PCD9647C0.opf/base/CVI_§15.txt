於是其天即以神足立舍利弗令如天像天自化身如舍利弗既現化而問曰云何賢者 轉為此女像

舍利弗以天女像而答曰不識吾何以轉成此女像也

天曰 賢者 若能轉此女像則眾女人身可轉若其不女于女身亦不見者則眾女人雖女身為非女非見也又如佛言一切諸法非女非男

即時舍利弗身復如故天曰賢者 何緣作此女相

曰吾不作非不作

天曰 如是賢者 諸法亦非作非不作夫不作非不作者佛所說也

舍利弗問天 汝沒此當於何生

天曰 佛化所生吾如彼生

曰如佛化生非沒生也

天曰 眾生猶然 亦不見其沒生者也

曰天久如能成無上正真道最正覺乎

曰久猶凡民之普得法 乃吾成最正覺

曰云何凡民之普得法者 無乃非處乎

天曰 其為無上最正覺者非有處也所以者何佛無所立故曰無所於最正覺者

舍利弗言今諸佛最正覺及其已正覺與當正覺者 如江河沙皆謂何乎

曰此以文數為讀者耳非謂道有去來今也夫三塗等且如賢者得道云何

曰所得者為不惑耳

天曰 如是賢者 吾成佛者 亦以為彼未正覺故

