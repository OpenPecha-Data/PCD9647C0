於是世尊問維摩詰汝族姓 子欲見如來為以何等觀如來乎

維摩詰曰始不以生終不以數今則不住空種是同入無所積 眼耳鼻口身心以離三界不疲解三脫門得三達智為無所至至一切法 得無礙立積於誠信如無所住如慧無雜不生因緣不為相不熟相不暫相不一相不非相

不無視不為視 不熟視不暫視不此岸不度汎不中流不以此不以彼不以異不解慧不住識無晦無明無顯無名無弱無強無教無不教無淨無不淨無數無不數

無言無不言不施不受不戒不犯不忍不諍不進不怠不禪不亂不智不愚不誠不欺不出不入

不往不反斷諸雜聲非有土非無土非有餘非盡[歹*斯]非模非想非著捨著平等正法非量非稱非過非逝非作非見非聞 非意非識度諸所生正至諸慧等諸人物說一切法無所生無所有無罣礙 一切受無不樂作無刺無擊無滅無敗無固無畏無憂無喜無聲一切滅說無語

如是世尊 如來身為若此為如是觀如是觀者名為正觀以他觀者猶為邪觀

