文殊師利問曰何謂族姓子 菩薩所至到處興有佛法

維摩詰言 其來往周旋有智慧興有佛法

菩薩來往為之奈何

其至五無間處能使無諍怒至地獄處能使除冥塵至於畜生處則為除闇昧能使無慢求入餓鬼道一切以福隨次合會至無智處不與同歸能使知道在怒害處為現仁意不害眾生在憍處為現橋梁合聚度人在塵勞處為現都淨無有勞穢如在魔道則能使其覺知所緣在弟子道所未聞法令人得聞在緣一覺道能行大悲坐而化人入貧窶中則為施以無盡之財入鄙陋中為以威相嚴其種姓入異學中則使世間一切依附遍入諸道一切能為解說正要至泥洹道度脫生死如無絕已是為菩薩來往周旋所入諸道能有佛法

