文殊師利曰 如是觀者何以行慈

答曰 如是觀人人物為幻 知法亦然 而為說法以慈修止止而慈者為無所起行不嬈慈以無瑕穢行等之慈等于三塗行無諍慈無所止處行不二慈內外無習行不怒慈為都成就行牢強慈強若金剛莫能沮壞行清白慈內性已淨行平等慈平若虛空行如來慈如本隨覺行佛之慈覺諸凡人行自然慈以自覺正行道之慈同其所味行無比慈能卻眾惡行大悲慈導以大乘行不視慈其視如空行布施慈無所遺忘行戒以慈與惡戒眼行忍以慈彼我皆護行精進慈荷負眾人行一心慈思所當念行智慧慈而以知時行善權慈一切現聞行不諂慈意淨無求行不飾慈心無所著行不我慈無復惡意行安慰慈至于得佛為立大安菩薩之慈
為若此也

